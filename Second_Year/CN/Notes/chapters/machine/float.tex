\section{Rappresentazione dei numeri di macchina}

Il primo problema da risolvere quando si vuole fare analisi numerica è scegliere un metodo per rappresentare i numeri reali su una macchina. Infatti un generico numero reale ha potenzialmente una scrittura decimale infinita, dunque essendo le risorse disponibili in una macchina \emph{finite} dobbiamo trovare un modo di approssimarlo. 

\subsection{Virgola fissa}
Il primo metodo è il metodo \strong{a virgola fissa}: in questo metodo si rappresentano tutti i numeri nella loro forma decimale normale e si considerano esattamente $k$ cifre dopo la virgola.

Questo metodo è molto semplice e ci consente di fare operazioni elementari (come le somme o i prodotti) immediatamente ("in colonna"), tuttavia ha anche degli svantaggi evidenti, come \begin{itemize}
    \item il range dei numeri rappresentabili su $n$ cifre/bit è piccolo;
    \item siccome il numero di bit dedicato ai numeri dopo la virgola è basso, la precisione è molto bassa e assolutamente non adeguata ad applicazioni di analisi numerica.
\end{itemize}
Per questo è stata inventata la rappresentazione in virgola mobile.

\subsection{Virgola mobile}
Innanzitutto dobbiamo trovare un modo standard per rappresentare un qualsiasi numero reale. Per far ciò ci viene in aiuto il seguente teorema.

\begin{theorem}
    [Teorema di rappresentazione in base]
    \label{th:rapp_base}
    Sia $x \in \R$ e sia $\beta \geq 2$ una base di rappresentazione. 
    
    Allora esistono e sono univocamente determinati un \strong{esponente} $p \in \Z$ e una successione di \strong{cifre} $\seqn[\big]{d_i}_{i \in \N}$ (con $d_i \in \Z$ per ogni $i$) per cui vale che
    \begin{enumerate}[(i)]
        \item $d_1 \neq 0$;
        \item per ogni $i$ vale che $0 \leq d_i \leq \beta - 1$;
        \item la successione $d$ non è definitivamente uguale a $\beta - 1$, ovvero per ogni $k > 0$ esiste un $j \geq k$ tale che $d_j \neq \beta - 1$;
        \item vale che \[
            x = \sgn{x} \cdot \beta^p \cdot \parens*{\sum_{i=1}^\infty d_i\beta^{-i}}.
        \] 
    \end{enumerate}
\end{theorem}

La rappresentazione di $x$ nella forma data dal \autoref{th:rapp_base} si dice \strong{rappresentazione normalizzata in virgola mobile}.

\begin{example}
    Consideriamo ad esempio il numero reale $123$. Per il \autoref{th:rapp_base} possiamo esprimere $123$ come \[
        123 = +10^3 \cdot (0.123) = + 10^3 \cdot (1 \cdot 10\inv + 2 \cdot 10^{-2} + 3 \cdot 10^{-3}).
    \] Questa rappresentazione è l'unica possibile se imponiamo che $d_1$ sia diverso da $0$ e che le cifre della rappresentazione siano tutte considerate come \emph{cifre decimali} moltiplicate per una certa potenza della base (in questo caso $3$).
\end{example}

La rappresentazione data dal \autoref{th:rapp_base} è essenzialmente il concetto di \emph{notazione scientifica}: in notazione scientifica portiamo il numero reale in modo che abbia una singola cifra diversa da zero prima della virgola, mentre nella notazione data dal Teorema quella cifra diventa la prima cifra dopo la virgola. 
Inoltre, il Teorema ci garantisce che questa rappresentazione non è solamente valida in base $10$, ma lo è in qualsiasi base (noi lo useremo in particolare in base $2$).

Il fattore $\beta^p$ viene detto \strong{esponente}, mentre la parte decimale (corrispondente alla sommatoria) viene detta \strong{mantissa}. 

\begin{remark} 
    Le ipotesi (i) e (iii) del \hyperref[th:rapp_base]{Teorema} sono fondamentali per l'unicità della rappresentazione. In effetti
    \begin{itemize}
        \item se venisse a mancare la prima condizione avremmo che \[
            123 = +10^3 \cdot (0.123) = +10^4 \cdot (0.0123) = +10^5 \cdot (0.00123) = \dots;
        \]
        \item se venisse a mancare la terza condizione 
        (che ci dice che la successione $d$ non può terminare con una sequenza infinita di $(\beta - 1)$, ovvero il numero non può finire con $\beta-1$ periodico) 
        avremmo dei problemi più subdoli, che derivano dalla non esistenza del "\emph{$9$ periodico}" (dimostrata in appendice, \autoref{prop:9_periodico}). 
        
        Infatti in qualsiasi base $\beta$ il numero $0.\overline{(\beta-1)}$ è uguale a $1$, quindi se ammettessimo entrambe le rappresentazioni verrebbe meno l'unicità.
    \end{itemize}
\end{remark}

\begin{notation}
    Useremo la notazione $\parens{n}_\beta$ per riferirci al numero $n$ espresso in base $\beta$. 
\end{notation}

Ad esempio il numero $(1011)_2$ si riferisce al numero \[
    1 \cdot 2^3 + 0 \cdot 2^2 + 1 \cdot 2^1 + 1 \cdot 2^0 = 8 + 2 + 1 = 11 \text{ (in base $10$).}
\]

Per rappresentare i numeri reali in macchina dobbiamo quindi risolvere ancora due problemi:
\begin{itemize}
    \item la macchina usa (nella maggior parte dei casi) la base $2$, quindi dobbiamo poter trasformare da base $10$ in base $2$;
    \item dobbiamo rappresentare i numeri infiniti in modo approssimato.
\end{itemize}

Per quanto riguarda il primo, l'algoritmo per trasformare un numero decimale (in base $10$) in un numero in base $2$ è il seguente:
\begin{enumerate}
    \item si trasforma la parte intera (le cifre prima della virgola) in base $2$ tramite divisioni successive per $2$;
    \item si trasforma la parte decimale (le cifre dopo la virgola) in base $2$ tramite \emph{moltiplicazioni} successive per $2$.
\end{enumerate}

\begin{example}
    Trasformiamo $3.15$ in base $2$: ovviamente $(3)_{10} = (11)_2$ e quindi rimane solo da trasformare la parte decimale. 
    
    L'algoritmo consiste nel prendere il numero decimale $0.15$ e moltiplicarlo per $2$ ripetutamente: se il risultato ha come cifra prima della virgola uno $0$ aggiungiamo uno $0$ alla rappresentazione in base $2$, altrimenti un $1$. Nella pratica:
    \begin{align*}
        0.15 \cdot 2 &= \boxed{0}.30 \\
        0.30 \cdot 2 &= \boxed{0}.60 \\
        0.60 \cdot 2 &= \boxed{1}.20 \\
        0.20 \cdot 2 &= \boxed{0}.40 \\
        0.40 \cdot 2 &= \boxed{0}.80 \\
        0.80 \cdot 2 &= \boxed{1}.60 \\
        0.60 \cdot 2 &= \boxed{1}.20 \\
        &\vdotswithin{=} 
    \end{align*} 

    Osserviamo che ripetendo il procedimento la sequenza $(0.60, 0.20, 0.40, 0.80)$ si ripete all'infinito, dunque il numero in base $2$ termina con le cifre $1001$ ripetute periodicamente. La parte decimale in base $2$ corrisponde quindi a $(0.00\overline{1001})_2$.

    Il numero completo è quindi \[
        (11.00\overline{1001})_2 = 2^2 \cdot (0.1100\overline{1001})_2.
    \]
\end{example}

Per rappresentare i numeri infiniti dobbiamo approssimare la parte decimale, considerando solo un numero finito $t$ di cifre dopo la virgola. Per far ciò esistono due metodi (che esamineremo più nel dettaglio nel seguito):
\begin{itemize}
    \item nel caso del \strong{troncamento} si considerano le prime $t$ cifre dopo la virgola e si scartano tutte le successive;
    \item nel caso dell'\strong{arrotondamento} analizziamo la cifra decimale di posto $t+1$: \begin{itemize}
        \item se $d_{t+1}$ appartiene all'intervallo $\interval*[{0, \frac{\beta}{2}})$ (dove $\beta$ è la base) consideriamo semplicemente le prime $t$ cifre;
        \item altrimenti (se $d_{t+1} \in \interval*[{\frac{\beta}{2}, \beta}]$ aggiungiamo $1$ all'ultima cifra decimale (come riporto, quindi lo propaghiamo in caso sia necessario).
    \end{itemize}
\end{itemize}

\begin{example}
    Riprendiamo il numero considerato precedentemente, ovvero \[
        (3.15)_{10} = 2^2 \cdot (0.1100\overline{1001})_2
    \] e approssimiamolo a $t = 8$ cifre decimali.
    
    Nel caso del troncamento basta considerare le prime $8$ cifre decimali, quindi il numero troncato è \[
        2^2 \cdot (0.11001001)_2.
    \] Nel caso dell'arrotondamento invece dobbiamo considerare la nona cifra decimale: espandendo la rappresentazione decimale osserviamo che la nona cifra è \[
        0.11001001\underline100\dots;
    \] siccome $1 \in \interval*[{\frac{2}{2}, 2}] = \interval*[{1, 2}]$ dobbiamo \emph{approssimare per eccesso}, ottenendo \[
        2^2 \cdot (0.11001010)_2.
    \]
\end{example}

\subsection{Insieme dei numeri di macchina}

Siccome un singolo numero può occupare una quantità fissa in memoria (tipicamente $32$ o $64$ bit) dobbiamo fissare dei limiti per l'esponente e per il numero di cifre decimali che possiamo usare per la rappresentazione. 
Osserviamo inoltre che, se le nostre risorse sono limitate, aumentando il numero di cifre decimali disponibili dobbiamo necessariamente diminuire lo spazio dedicato a memorizzare l'esponente e viceversa.

\begin{definition}
    [Insieme dei numeri di macchina] 
    Sia $\beta \geq 2$ una base, $t$ il numero di cifre decimali utilizzabili e siano $m,\ M \in \Z$ gli estremi per l'esponente (ovvero ogni esponente $p$ rappresentabile deve appartenere a $\interval[{-m, M}]$). Si dice allora \strong{insieme dei numeri di macchina} l'insieme\[
        \MSet{\beta, t, m, M} \deq \set{0} \union
        \begin{aligned}[t]
            \big\{\; x \in \R \;:\; &x = \sgn{x}\cdot\beta^p\sum_{i=1}^\infty d_i\beta^{-i},\\[-1em]
            &d_1 \neq 0,\\
            &0 \leq d_i \leq \beta-1,\\ 
            &-m \leq p \leq M \;\big\}.
        \end{aligned}
    \] 
\end{definition}

\begin{remark}
    Nelle condizioni in cui specifichiamo quali numeri sono rappresentabili compaiono le ipotesi (i) e (ii) del \nameref{th:rapp_base}, ma non l'ipotesi (iii). Quest deriva dal fatto che i numeri di macchina hanno una precisione finita (ovvero hanno al più $t$ cifre decimali), dunque non è possibile avere un numero che termina in $\beta-1$ periodico.
\end{remark}

\paragraph{Omega grande} Chiamiamo $\Omega$ il più grande numero di macchina. Possiamo costruirlo in questo modo: \begin{itemize}
    \item scegliamo come segno $+$;
    \item scegliamo come esponente il massimo esponente possibile, ovvero $p = M$;
    \item poniamo tutte le $t$ cifre decimali uguali al massimo possibile, che in base $\beta$ è $\beta-1$. 
\end{itemize} Segue quindi che \[
    \Omega \deq +\beta^M\sum_{i=1}^t (\beta-1)\beta^{-i}.
\] Semplificando l'espressione di $\Omega$ tramite la formula per la serie geometrica si ottiene \begin{align*}
    \Omega &= +\beta^M\sum_{i=1}^t (\beta-1)\beta^{-i}\\
    &= \beta^M(\beta - 1) \sum_{i=1}^t \parens*{\nicefrac{1}{\beta}}^i \\
    &= \beta^M(\beta - 1) \parens*{\sum_{i=0}^t \parens*{\nicefrac{1}{\beta}}^i - \parens*{\nicefrac{1}{\beta}}^0}\\
    &= \beta^M(\beta - 1) \parens*{\frac{1 - (\nicefrac{1}{\beta})^{t+1}}{1 - \nicefrac{1}{\beta}} - 1}\\
    \intertext{Moltiplicando numeratore e denominatore della frazione per $\beta$:}
    &= \beta^M(\beta - 1) \parens*{\frac{\beta - (\nicefrac{1}{\beta})^{t}}{\beta - 1} - 1}\\
    &= \beta^M(\beta - 1) \cdot \frac{\beta - (\nicefrac{1}{\beta})^{t} - \beta + 1}{\beta - 1}\\
    &= \beta^M \parens*{1 - \beta^{-t}}.
\end{align*}

\begin{example}
    Consideriamo l'insieme $\MSet{10, 3, 2, 2}$: in questo sistema possiamo rappresentare numeri in base $10$ con al massimo $3$ cifre decimali e con un esponente compreso tra $-2$ e $2$. 
    
    Il massimo numero rappresentabile in questo sistema è \[
        \Omega = +10^2(0.999) = 10^2 (1 - 10^{-3}).
    \]
\end{example}

\paragraph{Omega piccolo} Chiamiamo $\omega$ il più piccolo numero \emph{positivo} rappresentabile in un sistema. Possiamo costruirlo in questo modo: \begin{itemize}
    \item siccome è positivo, il segno è necessariamente $+$;
    \item come esponente scegliamo il più piccolo esponente possibile, ovvero $p = -m$;
    \item siccome le cifre decimali non possono essere tutte uguali a $0$ poniamo $d_1 = 1$ e $d_i = 0$ per ogni $i > 1$.   
\end{itemize} Segue quindi che \[
    \omega = +\beta^{-m} \parens*{1 \cdot \beta\inv} = \beta^{-m}(0.1)_\beta.
\]

\paragraph{Cardinalità dell'insieme dei numeri di macchina} Dati $\beta,\ t,\ m,\ M$ calcoliamo $\card+{\StandMSet}$. Osserviamo che \begin{enumerate}
    \item dalla definizione di $\StandMSet$, dobbiamo contare lo $0$ separatamente;
    \item per quanto riguarda i numeri non-nulli, per ogni possibile combinazione di esponente/mantissa abbiamo $2$ scelte per il segno (segno positivo o negativo);
    \item le scelte per i possibili esponenti corrispondono a tutti i numeri interi nell'intervallo $\interval[{-m, M}]$, che sono $M + m + 1$;
    \item per quanto riguarda la mantissa dobbiamo scegliere $t$ cifre comprese tra $0$ e $\beta - 1$ (e lo possiamo fare in $\beta^t$ modi), ma dobbiamo escludere tutte quelle che iniziano per $0$, che sono $\beta^{t-1}$: abbiamo quindi $\beta^t - \beta^{t-1}$ scelte per la mantissa di un numero.
\end{enumerate} 
In totale si ha quindi che \[
    \card+{\StandMSet} = 1 + 2(M + m + 1)\parens*{\beta^t - \beta^{t-1}}.
\]

\begin{example}
    Ad esempio se $\beta = 2$, $t = 3$ e $m = M = 1$ si ha che \[
        \card+{\MSet{2, 3, 1, 1}} = 1 + 2(1 + 1 + 1)\parens*{2^3 - 2^2} = 25.
    \]
\end{example}

\subsection{Standard \IEEE}

Lo standard usato al giorno d'oggi per implementare i numeri a virgola mobile è lo standard \IEEE. 
Esso definisce due rappresentazioni distinte, una \emph{single precision}, dove ogni numero è rappresentato su $32$ bit, ovvero su $4$ byte, e una \emph{double precision}, dove ogni numero è rappresentato su $64$ bit (o equivalentemente $8$ byte). 
In particolare noi analizzeremo solo il secondo.

I $64$ bit vengono divisi nel seguente modo:
\begin{itemize}
    \item un singolo bit di segno ($0$ per i numeri positivi, $1$ per i negativi);
    \item $11$ bit per rappresentare l'esponente;
    \item i restanti $52$ bit vengono usati per rappresentare la mantissa.
\end{itemize} Tuttavia possiamo ottimizzare un po' lo spazio usato facendo delle semplici osservazioni:
\begin{enumerate}
    \item siccome siamo in base $2$ la condizione $d_1 \neq 0$ ci dice che necessariamente $d_1 = 1$: ciò significa che rappresentare $d_1$ nella mantissa è inutile (ogni mantissa inizierebbe per $1$) e quindi possiamo rappresentare le cifre da $d_2$ in poi. Questo significa che abbiamo in realtà $t = 53$ cifre decimali a disposizione;
    \item per evitare di usare un bit per il segno dell'esponente lo rappresentiamo in \emph{traslazione} (anche detto \emph{bias} o \emph{eccesso a}): invece di rappresentare il vero esponente $p$ rappresentiamo $p+1022$. Questo ci consente di indicare esponenti negativi senza dover usare strategie di complemento a $2$.  
\end{enumerate}

L'insieme dei numeri di macchina definito dallo standard \IEEE è quindi \[
    \MSet{2, 53, 1021, 1024}.
\] 
Osserviamo che questa scelta per i limiti degli esponenti non copre tutte le combinazioni possibili su $11$ bit: in particolare possiamo rappresentare $1024 + 1021 + 1 = 2046$ esponenti diversi, mentre su $11$ bit potenzialmente potremmo rappresentarne fino a $2^{11} = 2048$.

Questo ci permette di rappresentare dei numeri particolari.

\paragraph{Zero} Abbiamo visto che (per il \autoref{th:rapp_base}) lo $0$ non ammette una rappresentazione normalizzata. Nello standard \IEEE esso viene realizzato ponendo a $0$ tutti i campi dell'esponente e della mantissa; tuttavia non viene specificato il segno, per cui esistono due rappresentazioni uguali per lo zero ($-0$ e $+0$). 

Questa rappresentazione non va in conflitto con i numeri normalizzati, in quanto ponendo il campo dell'esponente uguale a undici $0$ otterrei un esponente effettivo uguale a $-1022$, mentre il minimo rappresentabile è $-1021$. 

\paragraph{Infiniti e NaN} Ponendo il campo dell'esponente uguale a $(11111111111)_2$ (ovvero undici cifre $1$) ottengo una rappresentazione che non appartiene all'insieme definito prima (in quanto il massimo esponente rappresentabile è $1024$, che in eccesso a $1022$ diventa $2046 = (11111111110)_2$). Sfruttando questo fatto possiamo rappresentare tre "numeri" diversi:
\begin{itemize}
    \item se il campo della mantissa non è formato da tutti $0$ il risultato è NaN (\emph{Not a Number}): questa configurazione viene usata ad esempio per i risultati delle forme indeterminate, come $\nicefrac00$;
    \item se il campo della mantissa è formato da tutti $0$ il numero viene interpretato come $\pm\infty$ (a seconda del bit di segno): ciò viene usato per rappresentare l'overflow, ovvero numeri che sono più grandi di $\Omega$ (o più piccoli di $-\Omega$). 
\end{itemize} 

\paragraph{Numeri denormalizzati} Se il campo dell'esponente contiene solo zeri ma la mantissa ha almeno un bit diverso da $0$ stiamo rappresentando numeri \emph{denormalizzati}. Un tale numero viene interpretato come se fosse $d_1 = 0$ e quindi ci consente di ottenere dei numeri in valore assoluto più piccoli di $\omega$, risolvendo parzialmente i problemi di \emph{underflow}. 

Tuttavia questi numeri hanno una precisione minore dei numeri normalizzati, in quanto i primi $k$ bit della mantissa possono essere tutti uguali a $0$. Questo significa che invece di avere $53$ cifre di precisione ne abbiamo $53 - k$ (dove $k$ dipende dal numero denormalizzato scelto), dunque dobbiamo porre ancora più attenzione agli eventuali errori di precisione.